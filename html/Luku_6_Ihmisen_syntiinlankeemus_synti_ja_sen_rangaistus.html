<html><head><title>Luku 6: Ihmisen syntiinlankeemus, synti ja sen rangaistus</title><link type="text/css" rel="stylesheet" href="style.css"><meta charset="UTF-8"><meta name="viewport" content="width=device-width, initial-scale=1.0"></head><body><div class="nav"><span class="prev"><a href="Luku_5_Jumalan_kaitselmus.html">←</a></span><span class="index"><a href="index.html">Sisällys</a></span><span class="next"><a href="Luku_7_Jumalan_liitto.html">→</a></span></div></body><div type="chapter" osisID="Luku 6 Ihmisen syntiinlankeemus synti ja sen rangaistus" class="chapter">
			<div class="title">Luku 6: Ihmisen syntiinlankeemus, synti ja sen rangaistus</div>
			<p>1. Jumala loi ihmisen rehelliseksi ja täydelliseksi ja antoi hänelle vanhurskaan lain, joka olisi
                ollut elämäksi, jos hän olisi sen pitänyt. Hän uhkasi ihmistä kuolemalla lain rikkomisesta,<span class="note-crossReference note">
					<a href="https://www.stepbible.org/?q=version=FinPR|reference=Gen.2.16 Gen.2.17">1.
                        Moos. 2:16, 17
                    </a>
				</span>
                mutta ihminen ei kuitenkaan kauan pysynyt tässä kunniassa.
                Saatana käytti käärmeen oveluutta vietelläkseen Eevan. Sitten Saatana käytti Eevaa vietelläkseen
                Aadamin, joka ilman minkäänlaista pakkoa tietoisesti rikkoi luomisen yhteydessä saatua lakia ja
                heille annettua käskyä syödessään kiellettyä hedelmää.<span class="note-crossReference note">
					<a href="https://www.stepbible.org/?q=version=FinPR|reference=Gen.3.12 Gen.3.13">1. Moos. 3:12, 13</a>;
                    <a href="https://www.stepbible.org/?q=version=FinPR|reference=2Cor.11.3">2.
                        Kor. 11:3
                    </a>
				</span>
                Tämän Jumala katsoi hyväksi, oman viisaan ja pyhän tahtonsa mukaisesti
                sallia. Hän oli niin säätänyt omaksi kunniakseen.
            </p>
			<p>2. Tämän synnin kautta ensimmäiset vanhempamme – ja me heissä – luopuivat alkuperäisestä
                vanhurskaudestaan ja Jumalan yhteydestä, jolloin kuolema tuli kaikille;
                <span class="note-crossReference note">
					<a href="https://www.stepbible.org/?q=version=FinPR|reference=Rom.3.23">Room. 3:23</a>
				</span>
                kaikista tuli synnissä kuolleita.<span class="note-crossReference note">
					<a href="https://www.stepbible.org/?q=version=FinPR|reference=Rom.5.12">Room. 5:12</a>
				</span>
                Synti turmeli sielun ja ruumiin kaikki
                kyvyt ja osat.<span class="note-crossReference note">
					<a href="https://www.stepbible.org/?q=version=FinPR|reference=Titus.1.15">Tiit. 1:15</a>;  <a href="https://www.stepbible.org/?q=version=FinPR|reference=Gen.6.5">1. Moos. 6:5</a>;  <a href="https://www.stepbible.org/?q=version=FinPR|reference=Jer.17.9">Jer.
                    17:9</a>;
                    <a href="https://www.stepbible.org/?q=version=FinPR|reference=Rom.3.10-Rom.3.19">Room.
                        3:10–19
                    </a>
				</span>
			</p>
			<p>3. Jumalan asettamana Aadam ja Eeva olivat koko ihmiskunnan alku ja he edustivat koko ihmiskuntaa.
                Synnin syyllisyys luettiin heidän syykseen ja turmeltunut luonto kulkeutuu ihmissuvun jatkuessa
                heidän jälkeläisilleen sukupolvesta toiseen.<span class="note-crossReference note">
					<a href="https://www.stepbible.org/?q=version=FinPR|reference=Rom.5.12-Rom.5.19">Room. 5:12–19</a>;
                    <a href="https://www.stepbible.org/?q=version=FinPR|reference=1Cor.15.21 1Cor.15.22 1Cor.15.45 1Cor.15.49">1. Kor. 15:21, 22,
                        45, 49
                    </a>
				</span>
                Näin ihmislapset nyt sikiävät synnissä<span class="note-crossReference note">
					<a href="https://www.stepbible.org/?q=version=FinPR|reference=Ps.51.5">Ps.
                    51:5</a>;
                    <a href="https://www.stepbible.org/?q=version=FinPR|reference=Job.14.4">Job. 14:4</a>
				</span>
                ja ovat luonnostaan vihan lapsia,<span class="note-crossReference note">
					<a href="https://www.stepbible.org/?q=version=FinPR|reference=Eph.2.3">Ef. 2:3</a>
				</span>
                synnin
                orjia, osallisia kuolemasta<span class="note-crossReference note">
					<a href="https://www.stepbible.org/?q=version=FinPR|reference=Rom.6.20 Rom.5.12">Room. 6:20, 5:12</a>
				</span>
                ja kaikista kärsimyksistä
                (hengellisistä, ajallisista ja ikuisista), ellei Herra Jeesus heitä vapauta.<span class="note-crossReference note">
					<a href="https://www.stepbible.org/?q=version=FinPR|reference=Heb.2.14 Heb.2.15">Hepr. 2:14,
                    15</a>;
                    <a href="https://www.stepbible.org/?q=version=FinPR|reference=1Thess.1.10">1. Tess. 1:10</a>
				</span>
			</p>
			<p>4. Kaikki tämänhetkiset rikkomukset seuraavat tästä alkuperäisestä turmeltuneisuudesta,<span class="note-crossReference note">
					<a href="https://www.stepbible.org/?q=version=FinPR|reference=Jas.1.14 Jas.1.15">Jaak. 1:14,
                    15</a>;
                    <a href="https://www.stepbible.org/?q=version=FinPR|reference=Matt.15.19">Matt. 15:19</a>
				</span>
                jonka myötä me olemme täysin haluttomia ja
                kykenemättömiä hyvään, olemme kaikkea hyvää vastaan ja taivumme kaikkeen pahaan.<span class="note-crossReference note">
					<a href="https://www.stepbible.org/?q=version=FinPR|reference=Rom.8.7">Room.
                    8:7</a>;
                    <a href="https://www.stepbible.org/?q=version=FinPR|reference=Col.1.21">Kol. 1:21</a>
				</span>
			</p>
			<p>5. Ihmisluonnon turmeltuneisuus säilyy tämän elämän ajan niissä, jotka ovat uudestisyntyneet.<span class="note-crossReference note">
					<a href="https://www.stepbible.org/?q=version=FinPR|reference=Rom.7.18 Rom.7.23">Room.
                    7:18, 23</a>;  <a href="https://www.stepbible.org/?q=version=FinPR|reference=Eccl.7.20">Saarn. 7:20</a>;
                    <a href="https://www.stepbible.org/?q=version=FinPR|reference=1John.1.8">1. Joh. 1:8</a>
				</span>
                Vaikka turmelus on
                Kristuksen kautta annettu anteeksi ja kuoletettu, niin itse turmelus ja siitä kumpuavat teot ovat
                todellisia ja oikeita syntejä.<span class="note-crossReference note">
					<a href="https://www.stepbible.org/?q=version=FinPR|reference=Rom.7.23-Rom.7.25">Room. 7:23–25</a>;
                    <a href="https://www.stepbible.org/?q=version=FinPR|reference=Gal.5.17">Gal. 5:17</a>
				</span>
			</p>
		</div><div class="footer">
© 2021 Agricola teologinen instituutti ja tekijät<br>
Kirja saatavilla paperiversiona kirjakaupoista, esim. <a href="https://www.adlibris.com/fi/kirja/1689-lontoon-baptistien-uskontunnustus-ja-baptistikatekismus-vuodelta-1693-9789526976709">Ad Libris</a>. <br>
Voit lukea kirjaa kätevästi myös Android-laitteellasi <a href="https://play.google.com/store/apps/details?id=net.bible.android.activity">AndBible -sovelluksella</a>. <br>
Lähdekoodit ja jakelulupatiedot <a href="https://github.com/AndBible/LBCF1689FIN">Githubissa</a>.</div></html>