<html><head><title>SYNTI &amp; SEN SEURAUKSET</title><link type="text/css" rel="stylesheet" href="style.css"><meta charset="UTF-8"></head><body><div class="nav"><span class="prev"><a href="Katekismus_LUOMINEN_ja_KAITSELMUS.html">←</a></span><span class="index"><a href="index.html">Sisällys</a></span><span class="next"><a href="Katekismus_JUMALAN_ARMO_KRISTUKSESSA.html">→</a></span></div></body><div type="chapter" osisID="Katekismus SYNTI JA SEN SEURAUKSET" class="chapter">
            <div class="title">SYNTI &amp; SEN SEURAUKSET</div>

            <p><hi type="bold">17. KYSYMYS</hi>: Jatkoivatko ensimmäiset vanhempamme viattomuuden tilassa, johon heidät
                oli luotu?
            </p>

            <p><hi type="bold">VASTAUS</hi>: Ensimmäiset vanhempamme tekivät syntiä Jumalaa vastaan omasta vapaasta
                tahdostaan ja lankesivat pois viattomuuden tilasta, johon heidät luotiin.
            </p>

            <p><hi type="bold">RAAMATTU</hi>: ”Sen tähden, niin kuin yhden ihmisen kautta synti tuli maailmaan, ja
                synnin kautta kuolema, niin kuolema on tullut kaikkien ihmisten osaksi, koska kaikki ovat syntiä
                tehneet.” Room. 5:12
            </p>

            <p><hi type="bold">KTS. MYÖS</hi>: 1 Moos. 3:1-7; Saarn. 7:29.
            </p>

            <p><hi type="bold">18. KYSYMYS</hi>: Mitä on synti?
            </p>

            <p><hi type="bold">VASTAUS</hi>: Synti on rikkomus Jumalan lakia vastaan.
            </p>

            <p><hi type="bold">RAAMATTU</hi>: ”He, vaikka ovat tunteneet Jumalan, eivät ole Häntä Jumalana
                kunnioittaneet eivätkä kiittäneet, vaan ovat ajatuksiltansa turhistuneet, ja heidän ymmärtämätön
                sydämensä on pimentynyt.” Room. 1:21
            </p>

            <p><hi type="bold">KTS. MYÖS</hi>: Matt 5:48; Room. 5:13; 1 Kor. 10:31; 1 Piet. 1:16; 1 Joh. 3:4; 14:23.
            </p>

            <p><hi type="bold">KOMMENTTI</hi>: Synti on asenne, halu tai teko joka rikkoo Jumalan moraalisäännöksiä
                vastaan. Synnin olemukseen kuuluu, että se kunnioittaa ja palvoo enemmän luotua kuin Luojaa. Synnin
                olemukseen kuuluu myös ylpeys omasta suvereenisuudesta, itsenäisyydestä ja paremmuudesta suhteessa
                Jumalaan ja toisiin ihmisiin. Kerro lapsellesi tai aviopuolisollesi esimerkkejä synneistä omassa
                elämässäsi. Missä asioissa sinulla on taipumus ajatella itsesi parempana kuin toisia?
            </p>

            <p><hi type="bold">19. KYSYMYS</hi>: Mikä oli synti, jonka seurauksena ensimmäiset vanhempamme lankesivat
                siitä tilasta, johon heidät oli luotu?
            </p>

            <p><hi type="bold">VASTAUS</hi>: Synti, jonka seurauksena ensimmäiset vanhemmat lankesivat tilasta, johon
                heidät oli luotu, oli kielletyn hedelmän syöminen.
            </p>

            <p><hi type="bold">RAAMATTU</hi>: ”Ja vaimo näki, että siitä puusta oli hyvä syödä ja että se oli ihana
                katsella ja suloinen puu antamaan ymmärrystä; ja hän otti sen hedelmästä ja söi ja antoi myös
                miehellensä, joka oli hänen kanssansa, ja hänkin söi.” 1 Moos. 3:6, 12, 13
            </p>

            <p><hi type="bold">KOMMENTTI</hi>: Ensimmäisen synnin takana on ihmisen halu olla suvereenin Jumalan
                kaltainen ja hallita omaa elämäänsä ilman alistumista hyvän Luojansa alle. Kysy esimerkkejä lapsilta,
                kuinka tämä ilmenee elämässä.
            </p>

            <p><hi type="bold">20. KYSYMYS</hi>: Lankesiko koko ihmiskunta Aadamin ensimmäisessä synnissä?
            </p>

            <p><hi type="bold">VASTAUS</hi>: Liitto, jonka Jumala teki Aadamin kanssa, koski myös kaikkia hänen
                jälkeläisiään. Koko ihmiskunta, Aadamin jälkeläisinä sukupolvesta toiseen, teki syntiä hänessä ja
                lankesi hänen kanssaan tämän ensimmäisessä synnissä.
            </p>

            <p><hi type="bold">RAAMATTU</hi>: ”Sen tähden, niin kuin yhden ihmisen kautta synti tuli maailmaan, ja
                synnin kautta kuolema, niin kuolema on tullut kaikkien ihmisten osaksi, koska kaikki ovat syntiä
                tehneet.” Room. 5:12
            </p>

            <p><hi type="bold">KTS. MYÖS</hi>: 1 Kor. 15:21-22; Room. 5:18-19.
            </p>

            <p><hi type="bold">KOMMENTTI</hi>: Aadamissa jokainen ihminen lankesi ja sen seurauksena on
                kokonaisvaltaisesti ja moraalisesti täysin korruptoitunut suhteessa Jumalaan. Jokainen ihminen on
                luonnostaan Jumalan vihan alla siittämisestään alkaen (Ef. 2:3; Joh. 3:36). Sen tähden jokainen ihminen
                tarvitsee
                uuden syntymän ja uuden sydämen, eikä pelkkää ”ratkaisua” Kristuksen puoleen.
            </p>

            <p><hi type="bold">21. KYSYMYS</hi>: Mihin tilaan ihmiskunta lankesi?
            </p>

            <p><hi type="bold">VASTAUS</hi>: Lankeemus toi koko ihmiskunnan synnin ja kurjuuden tilaan.
            </p>

            <p><hi type="bold">RAAMATTU</hi>: ” Ja Jumala on eläviksi tehnyt teidät, jotka olitte kuolleet rikoksiinne
                ja synteihinne, joissa te ennen vaelsitte tämän maailman menon mukaan, ilmavallan hallitsijan, sen
                hengen hallitsijan, mukaan, joka nyt tekee työtään tottelemattomuuden lapsissa, joiden joukossa mekin
                kaikki ennen vaelsimme lihamme himoissa, noudattaen lihan ja ajatusten mielitekoja, ja olimme
                luonnostamme vihan lapsia niinkuin muutkin.” Ef. 2:1-3
            </p>

            <p><hi type="bold">KTS. MYÖS</hi>: Jes. 53:6; 64:6; Ps. 51:5; Joh. 3:6-7; Room. 5:18-19; 7:18; 1 Kor. 2:14.
            </p>

            <p><hi type="bold">22. KYSYMYS</hi>: Mikä on sen tilan syntisyys, johon koko ihmiskunta lankesi?
            </p>

            <p><hi type="bold">VASTAUS</hi>: Sen tilan syntisyys, johon koko ihmiskunta lankesi, on Aadamin ensimmäisen
                synnin syyllisyys, alkuperäisen vanhurskauden puute, koko luonnon korruptoituneisuus (jota yleisesti
                kutsutaan perisynniksi), ja kaikki ne todelliset synnit, jotka tulevat tämän luonteen seurauksena.
            </p>

            <p><hi type="bold">RAAMATTU</hi>: ”Sillä niin kuin yhden ihmisen tottelemattomuuden kautta monet ovat
                joutuneet syntisiksi, niin myös yhden kuuliaisuuden kautta monet tulevat vanhurskaiksi.” Room. 5:19
            </p>

            <p><hi type="bold">KTS. MYÖS</hi>: Jes. 53:6; Ps. 51:5; Matt. 15:19; Room. 3:10; Ef. 2:1.
            </p>

            <p><hi type="bold">23. KYSYMYS</hi>: Mihin kurjuuteen ihmiskunta lankesi Aadamin ensimmäisen synnin mukana?
            </p>

            <p><hi type="bold">VASTAUS</hi>: Lankeemuksessa koko ihmiskunta kadotti yhteyden Jumalaan ja joutui Hänen
                vihansa ja kirouksensa alle. Ihmiskunta tehtiin vastuulliseksi tämän elämän kurjuudesta, itse kuolemasta
                ja helvetin kivuista iankaikkisesti.
            </p>

            <p><hi type="bold">RAAMATTU</hi>: ”Sillä synnin palkka on kuolema, mutta Jumalan armolahja on iankaikkinen
                elämä Kristuksessa Jeesuksessa, meidän Herrassamme.” Room. 6:23
            </p>

            <p><hi type="bold">KTS. MYÖS</hi>: 1 Moos. 3:8, 24; Ps. 9:17; Matt. 25:41-46; Gal. 3:10; Ef. 2:3.
            </p>

            <p><hi type="bold">KOMMENTTI</hi>: Painota lapselle, että jokainen ihminen on henkilökohtaisesti vastuussa
                omasta synnistään ja kirouksestaan Jumalan edessä. Kerro esimerkkejä, kuinka meillä on
                taipumus syytellä muita omista virheistämme.
            </p>
        </div><div class="footer">
© 2021 Agricola teologinen instituutti ja tekijät<br>
Kirja saatavilla paperiversiona kirjakaupoista, esim. <a href="https://www.adlibris.com/fi/kirja/1689-lontoon-baptistien-uskontunnustus-ja-baptistikatekismus-vuodelta-1693-9789526976709">Ad Libris</a>. <br>
Voit lukea kirjaa kätevästi myös Android-laitteellasi <a href="https://play.google.com/store/apps/details?id=net.bible.android.activity">AndBible -sovelluksella</a>. <br>
Lähdekoodit ja jakelulupatiedot <a href="https://github.com/AndBible/LBCF1689FIN">Githubissa</a>.</div></html>