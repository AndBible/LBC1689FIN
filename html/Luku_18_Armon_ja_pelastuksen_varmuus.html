<html><head><title>Luku 18: Armon ja pelastuksen varmuus</title><link type="text/css" rel="stylesheet" href="style.css"><meta charset="UTF-8"></head><body><div class="nav"><span class="prev"><a href="Luku_17_Pyhien_kest_vyys.html">&lt;</a></span><span class="index"><a href="index.html">Sisällys</a></span><span class="next"><a href="Luku_19_Jumalan_laki.html">&gt;</a></span></div></body><div type="chapter" osisID="Luku 18 Armon ja pelastuksen varmuus" class="chapter">
             <div class="title">Luku 18: Armon ja pelastuksen varmuus</div>
            <p>1. Ne joiden usko kestää vain hetken ja muut uudestisyntymättömät voivat pettää itseään väärillä
                toiveilla ja lihallisella ylimielisyydellä, luullen olevansa Jumalan suosion ja pelastuksen
                piirissä. Tämänkaltaiset toiveet kuitenkin tuhoutuvat.<span class="note"><a href="https://www.stepbible.org/?q=version=FinPR|reference=Job.8.13 Job.8.14" target="_blank">Job. 8:13, 14</a>;
                    <a href="https://www.stepbible.org/?q=version=FinPR|reference=Matt.7.22 Matt.7.23" target="_blank">Matt. 7:22,
                        23
                    </a>
                </span>
                Sen sijaan ne, jotka uskovat totisesti Herraan Jeesukseen ja rakastavat
                häntä vilpittömästi sekä pyrkivät vaeltamaan hyvällä omallatunnolla hänen edessään, voivat tässä
                elämässä varmasti vakuuttua olevansa armon tilassa. He voivat riemuita Jumalan kirkkauden
                toivossa.<span class="note"><a href="https://www.stepbible.org/?q=version=FinPR|reference=1John.2.3" target="_blank">1. Joh. 2:3</a>;  <a href="https://www.stepbible.org/?q=version=FinPR|reference=1John.3.14 1John.3.18 1John.3.19 1John.3.21 1John.3.24" target="_blank">3:14, 18, 19, 21,
                    24</a>;
                    <a href="https://www.stepbible.org/?q=version=FinPR|reference=1.John.5.13" target="_blank">5:13</a>
                </span>
                Tämä toivo ei
                koskaan saata heitä häpeään.<span class="note">
                    <a href="https://www.stepbible.org/?q=version=FinPR|reference=Rom.5.2 Rom.5.5" target="_blank">Room. 5:2, 5</a>
                </span>
            </p>
            <p>2. Tämä varmuus ei ole pelkkä oletettu ja todennäköinen käsitys, joka perustuisi erheelliseen
                toivoon. Se on uskon erehtymätöntä varmuutta,<span class="note">
                    <a href="https://www.stepbible.org/?q=version=FinPR|reference=Heb.6.11 Heb.6.19" target="_blank">Hepr. 6:11, 19</a>
                </span>
                joka perustuu
                Kristuksen vereen ja Hänen evankeliumissa ilmoitettuun vanhurskauteensa.<span class="note">
                    <a href="https://www.stepbible.org/?q=version=FinPR|reference=Heb.6.17 Heb.6.18" target="_blank">Hepr. 6:17,
                        18
                    </a>
                </span>
                Se perustuu myös Hengen armon sisäiseen todistukseen, jonka varassa
                lupaukset on annettu,<span class="note">
                    <a href="https://www.stepbible.org/?q=version=FinPR|reference=2Pet.1.4 2Pet.1.5 2Pet.1.10 2Pet.1.11" target="_blank">2. Piet. 1:4, 5, 10, 11</a>
                </span>
                sekä
                lapseksiottamisen Hengen todistukseen, joka yhdessä oman henkemme kanssa todistaa siitä, että olemme
                Jumalan lapsia.<span class="note">
                    <a href="https://www.stepbible.org/?q=version=FinPR|reference=Rom.8.15 Rom.8.16" target="_blank">Room. 8:15, 16</a>
                </span>
                Tämän varmuuden hedelmänä sydämemme pidetään
                nöyränä ja pyhänä.<span class="note">
                    <a href="https://www.stepbible.org/?q=version=FinPR|reference=1John.3.1-1John.3.3" target="_blank">1. Joh. 3:1–3</a>
                </span>
            </p>
            <p>3. Tällainen erehtymätön varmuus ei välttämättä heti liity uskon olemukseen. Tosi uskova voi joutua
                odottamaan kauan ja kohtaamaan monia vaikeuksia, ennen kuin hän pääsee osalliseksi tästä
                varmuudesta.<span class="note"><a href="https://www.stepbible.org/?q=version=FinPR|reference=Isa.50.10" target="_blank">Jes. 50:10</a>;  <a href="https://www.stepbible.org/?q=version=FinPR|reference=Ps.88" target="_blank">Ps. 88</a>;
                    <a href="https://www.stepbible.org/?q=version=FinPR|reference=Ps.77.1-Ps.77.12" target="_blank">77:1–12</a>
                </span>
                Kuitenkin Hengen
                avulla uskova oppii tuntemaan asioita, jotka Jumala on vapaasti antanut hänelle. Siksi hän voi ilman
                poikkeuksellista ilmoitusta, oikeanlaisia keinoja käyttäen, saavuttaa erehtymättömän
                uskonvarmuuden.<span class="note"><a href="https://www.stepbible.org/?q=version=FinPR|reference=1John.4.13" target="_blank">1. Joh. 4:13</a>;
                    <a href="https://www.stepbible.org/?q=version=FinPR|reference=Heb.6.11 Heb.6.12" target="_blank">Hepr. 6:11, 12</a>
                </span>
                Siksi jokaisen
                velvollisuutena on ahkerasti pyrkiä saavuttamaan varmuus kutsumisestaan ja valinnastaan. Ahkeruuden
                myötä uskovan sydän voi kasvaa Pyhän Hengen rauhassa ja ilossa, rakkaudessa ja kiitollisuudessa
                Jumalaa kohtaan sekä kuuliaisuuden toimen voimassa ja reippaudessa. Tällaiset hyvät asiat ovat
                uskonvarmuuden oikeita hedelmiä.<span class="note">
                    <a href="https://www.stepbible.org/?q=version=FinPR|reference=Rom.5.1 Rom.5.2 Rom.5.5" target="_blank">Room. 5:1, 2, 5</a>
                    ;  <a href="https://www.stepbible.org/?q=version=FinPR|reference=Rom.14.17" target="_blank">14:17</a>;
                    <a href="https://www.stepbible.org/?q=version=FinPR|reference=Ps.119.32" target="_blank">Ps. 119:32</a>
                </span>
                Varmuus ei siis suinkaan johdata ihmisiä laiskuuteen.<span class="note"><a href="https://www.stepbible.org/?q=version=FinPR|reference=Rom.6.1 Rom.6.2" target="_blank">Room. 6:1,
                    2</a>;
                    <a href="https://www.stepbible.org/?q=version=FinPR|reference=Titus.2.11 Titus.2.12 Titus.2.14" target="_blank">Tiit. 2:11, 12, 14</a>
                </span>
            </p>
            <p>4. Todellisten uskovien pelastusvarmuus voi järkkyä eri tavoin, heiketä ja keskeytyä. Laiminlyönnit
                voivat johtaa tähän,<span class="note">
                    <a href="https://www.stepbible.org/?q=version=FinPR|reference=Song.5.2 Song.5.3 Song.5.6" target="_blank">Laul. l. 5:2, 3, 6</a>
                </span>
                samoin tietyt synnit, jotka
                vahingoittavat omaatuntoa ja murehduttavat Henkeä.<span class="note">
                    <a href="https://www.stepbible.org/?q=version=FinPR|reference=Ps.51.8 Ps.51.12 Ps.51.14" target="_blank">Ps. 51:8, 12, 14</a>
                </span>
                Myös yllättävät ja intohimoiset kiusaukset voivat johtaa tähän,<span class="note"><a href="https://www.stepbible.org/?q=version=FinPR|reference=Ps.116.11" target="_blank">Ps. 116:11</a>;  <a href="https://www.stepbible.org/?q=version=FinPR|reference=Ps.77.7 Ps.77.8" target="_blank">77:7,
                    8</a>;
                    <a href="https://www.stepbible.org/?q=version=FinPR|reference=Ps.31.22" target="_blank">31:22</a>
                </span>
                samoin kuin se, että Jumala kääntää pois kasvojensa valon ja
                antaa jumalaapelkääväisenkin vaeltaa pimeydessä ilman valoa.<span class="note">
                    <a href="https://www.stepbible.org/?q=version=FinPR|reference=Ps.30.7" target="_blank">Ps. 30:7</a>
                </span>
                Silti todelliset
                uskovat eivät koskaan ole täysin ilman sitä Jumalan siementä<span class="note">
                    <a href="https://www.stepbible.org/?q=version=FinPR|reference=1.John.3.9" target="_blank">1. Joh. 3:9</a>
                </span>
                ja
                uskonelämää,<span class="note">
                    <a href="https://www.stepbible.org/?q=version=FinPR|reference=Luke.22.32" target="_blank">Luuk. 22:32</a>
                </span>
                sitä Kristuksen ja veljien rakkautta, sitä sydämen
                vilpittömyyttä ja velvollisuudentuntoa, jotka ajallaan Hengen vaikutuksesta palauttavat
                varmuuden.<span class="note">
                    <a href="https://www.stepbible.org/?q=version=FinPR|reference=Ps.42.5 Ps.42.11" target="_blank">Ps. 42:5, 11</a>
                </span>
                Kaikki tämä estää todellisia uskovia vaipumasta
                täydelliseen epätoivoon.<span class="note">
                    <a href="https://www.stepbible.org/?q=version=FinPR|reference=Lam.3.26-Lam.3.31" target="_blank">Valit. 3:26–31</a>
                </span>
            </p>
        </div><div class="footer">
© 2021 Agricola teologinen instituutti ja tekijät<br>
Kirja saatavilla paperiversiona kirjakaupoista, esim. <a href="https://www.adlibris.com/fi/kirja/1689-lontoon-baptistien-uskontunnustus-ja-baptistikatekismus-vuodelta-1693-9789526976709">Ad Libris</a>. <br>
Voit lukea kirjaa kätevästi myös Android-laitteellasi <a href="https://play.google.com/store/apps/details?id=net.bible.android.activity">AndBible -sovelluksella</a>. <br>
Lähdekoodit ja jakelulupatiedot <a href="https://github.com/AndBible/LBCF1689FIN">Githubissa</a>.</div></html>