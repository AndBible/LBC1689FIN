<html><head><title>Esipuhe</title><link type="text/css" rel="stylesheet" href="style.css"><meta charset="UTF-8"><meta name="viewport" content="width=device-width, initial-scale=1.0"></head><body><div class="nav"><span class="prev"><a href="undefined">←</a></span><span class="index"><a href="index.html">Sisällys</a></span><span class="next"><a href="Johdanto.html">→</a></span></div></body><div osisID="Esipuhe" type="chapter" class="chapter">
            <div class="title">Esipuhe</div>
            <p>1689 Lontoon baptistien uskontunnustus on palvellut Kristuksen seurakuntaa ympäri maailman jo vuosisatoja
                ja monet kristityt ovat havainneet sen olevan uskollinen tiivistys Raamatun opetuksesta. Tähän asti me
                täällä Suomessa olemme kuitenkin saaneet nauttia sen rikkauksista vain englannin kielellä.
            </p>
            <p>Jyväskylässä vuonna 2017 pieni kristittyjen joukko (joista myöhemmin tuli Jyväskylän Reformoidun
                Baptistiseurakunnan perustajajäseniä) näki hyväksi aloittaa tunnustuksen käännöstyön, jotta vielä
                useammilla olisi mahdollisuus syventyä siihen äidinkielellään. Nämä kristityt aloittivat yhdessä
                haastavan tehtävän. Käännöksen tahdottiin olevan uskollinen alkuperäiselle tekstille, mutta samalla
                luettava nykypäivän ihmiselle. Muutamassa kuukaudessa tunnustus saatiin kokonaisuudessaan käännettyä.
                Nopeasti kuitenkin huomattiin, että käännös vaatii vielä hiomista. Tässä vaiheessa käännöstyö jäi
                tauolle. Syksyllä 2020 seurakunnan keskuudessa heräteltiin uudestaan keskustelua tunnustuksen
                käännöstyön loppuunsaattamisesta. Tätä varten perustettiin työryhmä, johon kuuluivat Eelis Halmemies,
                Juhana Lalli ja Mikko Sivonen. Työryhmän tarkoituksena oli laatia lopullinen suomennos käyttäen apuna jo
                olemassa olevaa Westminsterin tunnustuksen suomennosta. Alkuperäisinä lähteinä käännöstyössä käytettiin
                englannin kielellä kirjoitettua laitosta A Tabular Comparison of the 1646 WCF and the 1689 LBCF ja
                modernimpaa englanninkielistä käännöstä The 1689 Baptist Confession of Faith in Modern English.
                Tunnustuksen työstämiseen kului aikaa noin puoli vuotta ja vihdoin kevät-talvella 2021 suomennos
                päästiin oikolukemaan ja lähettämään taittajalle. Nykyinen käännös on siis vuosien ja usean eri ihmisen
                työn tulos.
            </p>
            <p>Tämän julkaisun aloittaa Halmemiehen ja Sivosen kirjoittama Johdanto. Sen tarkoituksena on hahmottaa
                uskontunnustuksen syntyhistoria sekä tiivistää tunnustuksen rakennetta ja teologiaa ja pohtia sen
                käyttötarkoitusta tämän päivän suomalaisille.
            </p>
            <p>Tämän julkaisun aloittaa Halmemiehen ja Sivosen kirjoittama Johdanto. Sen tarkoituksena on hahmottaa
                uskontunnustuksen syntyhistoria sekä tiivistää tunnustuksen rakennetta ja teologiaa ja pohtia sen
                käyttötarkoitusta tämän päivän suomalaisille. Julkaisu sisältää myös Sivosen suomentaman ja kommentoidun
                Baptistikatekismuksen vuodelta 1693, joka julkaistiin suomeksi ensimmäisen kerran vuonna 2014. Tämän
                lisäksi olemme liittäneet loppuun Isä Meidän -rukouksen, Apostolisen uskontunnustuksen, kymmenen käskyä
                ja kaksi yhteistä synnintunnustusta.
            </p>
            <p>Tunnustuksen käännöstyön vaiheissa on palvellut useampi eri ihminen ja ilman heidän voimavarojaan ei nyt
                käsillä oleva suomennos olisi käytettävissä. Kiitokset Jaakko Rusamalle ja Risto Saariselle luvasta
                käyttää heidän kääntämäänsä Westminsterin tunnustusta pohjatekstinä. Alkuperäinen Westminsterin
                tunnustus yhdessä Savoy julistuksen kanssa on toiminut aikoinaan perustuksena 1689 Toiselle Lontoon
                baptistien tunnustukselle, jolloin Westminsterin tunnustuksen suomennos on tarjonnut hyvän perustuksen
                tällekin käännökselle. Kiitos myös Suomalaiselle Teologiselle Kirjallisuusseuralle luvastaan käyttää
                heidän teostaan Reformaation tunnustukset. Kiitos Joonas Laajaselle, Pekka Moisiolle ja Mikko Rötkölle
                heidän avustaan alkuvuosien käännöstyön aikana. Kiitos suomennoksen oikoluvusta ja avusta lopullisessa
                käännöstyössä Pietari Tammiselle. Markku Koposelle kuuluu kiitos laadukkaasta taittamisesta ja Miska
                Wilhelmssonille tyylikkäästä kannesta. Olemme myös kiitollisia, että voimme julkaista tämän tunnustuksen
                yhdessä Agricola teologisen instituutin (ATI) kanssa.
            </p>
            <p>Suurin kiitos kuuluu kolmiyhteiselle Jumalalle, joka on antanut meille voimaa ja viisautta tämän matkan
                varrella. Saakoon tämä käännös olla Kristuksen seurakunnan rakennukseksi ja avuksesi vaelluksessasi
                Kristuksen tiellä.
            </p>
            <p>Jyväskylässä Herran vuonna 2021</p>
            <p>Tunnustuksen suomennoksen työryhmä</p>
        </div><div class="footer">
© 2021 Agricola teologinen instituutti ja tekijät<br>
Kirja saatavilla paperiversiona kirjakaupoista, esim. <a href="https://www.adlibris.com/fi/kirja/1689-lontoon-baptistien-uskontunnustus-ja-baptistikatekismus-vuodelta-1693-9789526976709">Ad Libris</a>. <br>
Voit lukea kirjaa kätevästi myös Android-laitteellasi <a href="https://play.google.com/store/apps/details?id=net.bible.android.activity">AndBible -sovelluksella</a>. <br>
Lähdekoodit ja jakelulupatiedot <a href="https://github.com/AndBible/LBCF1689FIN">Githubissa</a>.</div></html>