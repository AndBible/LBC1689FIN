<html><head><title>JUMALAN ARMO KRISTUKSESSA</title><link type="text/css" rel="stylesheet" href="style.css"><meta charset="UTF-8"></head><body><div class="nav"><span class="prev"><a href="Katekismus_SYNTI_JA_SEN_SEURAUKSET.html">&lt;</a></span><span class="index"><a href="index.html">Sisällys</a></span><span class="next"><a href="Katekismus_PELASTUS.html">&gt;</a></span></div></body><div type="chapter" osisID="Katekismus JUMALAN ARMO KRISTUKSESSA" class="chapter">
            <div class="title">JUMALAN ARMO KRISTUKSESSA</div>

            <p><hi type="bold">24. KYSYMYS</hi>: Jättikö Jumala koko ihmiskunnan kadotukseen synnin ja kurjuuden
                tilassa?
            </p>

            <p><hi type="bold">VASTAUS</hi>: Jumala, Hänen pelkästä hyvästä tahdostaan, iankaikkisuudessa, valitsi
                ihmisiä iankaikkiseen elämään, teki armonliiton vapauttaakseen heidät synnin ja kurjuuden tilasta
                ja tuodakseen heidät vapautuksen tilaan vapahtajan avulla.
            </p>

            <p><hi type="bold">RAAMATTU</hi>: ”Ylistetty olkoon meidän Herramme Jeesuksen Kristuksen Jumala ja Isä, joka
                on siunannut meitä taivaallisissa kaikella hengellisellä siunauksella Kristuksessa, niin kuin Hän ennen
                maailman perustamista oli Hänessä valinnut meidät olemaan pyhät ja nuhteettomat Hänen edessään,
                rakkaudessa.” Ef. 1:3-4
            </p>

            <p><hi type="bold">KTS. MYÖS</hi>: Jer. 31:33; Ap. t. 13:48; Room. 5:21; 8:29-30; 9:11-12; 11:5-7; 2 Tess.
                2:13.
            </p>

            <p><hi type="bold">KOMMENTTI</hi>: Armonliitto on Jumalan tekemä liitto, joka ilmoitettiin Aadamille
                lupauksessa pelastuksesta naisen siemenen kautta. Koska Jumala teki siinä aloitteen ja lupasi täyttää
                sen, se ei voi epäonnistua. Sen tähden armonliitto on täynnä suloista toivoa. Armon-liitto on voimassa
                kaikille, jotka uskovat evankeliumin. Uskominen on Jumalan suvereenin armon työtä Hänen armollisen
                valintansa mukaan. Armonliitto antaa toivoa kertoa evankeliumi kaikenlaisille ihmisille ja kaikille
                kansoille, koska Jumalan liitto ei tule epäonnistumaan, vaan se täyttää sen tehtävän, joka sille on
                annettu. Kukaan ihminen ei ole Jumalan armon ulottumattomissa, vaan armonliitto takaa, että Jumala
                kykenee muuttamaan kaikkein epätodennäköisimmän ihmisen vihollisesta ystäväkseen.
            </p>

            <p>Armonliitto on lähetystyön toivo ja motiivi, koska se takaa ihmisten kaikista kansoista pelastuvan. Auta
                lapsiasi kasvamaan ymmärryksessä liittyen koko maailman kansoihin (esim. www.wycliffe.fi tai
                www.joshuaproject.net).
            </p>

            <p><hi type="bold">25. KYSYMYS</hi>: Kuka on Jumalan valittujen vapahtaja?
            </p>

            <p><hi type="bold">VASTAUS</hi>: Jumalan valittujen ainut vapahtaja on Herra Jeesus Kristus. Hän on
                iankaikkinen Jumalan Poika, joka tuli ihmiseksi. Kristus on ja tulee aina olemaan sekä Jumala että
                ihminen, kahdessa eri luonnossa ja yhdessä persoonassa iankaikkisesti.
            </p>

            <p><hi type="bold">RAAMATTU</hi>: ”Kristus on lunastanut meidät lain kirouksesta, kun Hän tuli kiroukseksi
                meidän edestämme - sillä kirjoitettu on: Kirottu on jokainen, joka on puuhun ripustettu.” Gal. 3:13
            </p>

            <p><hi type="bold">KTS. MYÖS</hi>: Joh 1:14; Room. 9:5; Kol. 2:9; 1 Tim. 2:5; 3:16.
            </p>

            <p><hi type="bold">26. KYSYMYS</hi>: Kuinka Kristus, joka on Jumalan Poika, tuli ihmiseksi?
            </p>

            <p><hi type="bold">VASTAUS</hi>: Kristus, Jumalan Poika, tuli ihmiseksi ottamalla itselleen konkreettisen
                ruumiin ja sielun. Hänet siitettiin Pyhän Hengen voimasta neitsyt Marian kohdussa, ja Hän syntyi
                Mariasta kuitenkin ilman syntiä.
            </p>

            <p><hi type="bold">RAAMATTU</hi>: ”Ja Sana tuli lihaksi ja asui meidän keskellämme, ja me katselimme Hänen
                kirkkauttansa, senkaltaista kirkkautta, kuin ainokaisella Pojalla on Isältä; ja Hän oli täynnä armoa ja
                totuutta.” Joh. 1:14
            </p>

            <p><hi type="bold">KTS. MYÖS</hi>: Matt. 26:38; Luuk.1:31, 35; 2:52; Joh. 12:27; Kol. 2:9; Hepr. 2:14; 4:14;
                7:26.
            </p>

            <p><hi type="bold">KOMMENTTI</hi>: Kysy lapsiltasi, kuinka voi olla mahdollista, että näkymättömästä
                Jumalasta voi tulla ihminen? Ihmetelkää yhdessä inkarnaation ihmettä ja Jumalan rakkautta ihmistä
                kohtaan. Kerro, kuinka Jeesus tuli palvelemaan ihmistä.
            </p>

            <p><hi type="bold">27. KYSYMYS</hi>: Mitä virkoja ja tehtäviä Kristus suorittaa meidän puolestamme,
                vapahtajanamme?
            </p>

            <p><hi type="bold">VASTAUS</hi>: Kristus, vapahtajamme, suorittaa profeetan, papin ja kuninkaan virkoja,
                sekä nöyryytyksen että kirkkauden tilassa.
            </p>

            <p><hi type="bold">RAAMATTU</hi>: Ps. 2:6; Ap. t. 3:22; Hepr. 5:6.
            </p>

            <p><hi type="bold">28. Kysymys</hi>: Kuinka Kristus suorittaa profeetan viran ja tehtävän puolestamme?
            </p>

            <p><hi type="bold">VASTAUS</hi>: Kristus suorittaa profeetan viran puolestamme paljastamalla meille
                sanallaan ja Hengellään Jumalan tahdon pelastukseen.
            </p>

            <p><hi type="bold">RAAMATTU</hi>: ”Sillä Mooses on sanonut: 'Profeetan, minun kaltaiseni, Herra Jumala on
                teille herättävä veljienne joukosta; häntä kuulkaa kaikessa, mitä hän teille puhuu.” Ap. t. 3:22
            </p>

            <p><hi type="bold">KTS. MYÖS</hi>: Joh. 1:18; 14:26; 15:15.
            </p>

            <p><hi type="bold">29. KYSYMYS</hi>: Kuinka Kristus suorittaa papin viran ja tehtävän puolestamme?
            </p>

            <p><hi type="bold">VASTAUS</hi>: Kristus suorittaa papin viran antamalla itsensä kertakaikkiseksi uhriksi
                tyydyttämään Jumalan oikeudenmukaisuuden. Hän tuo meidät takaisin Jumalan luo ja rukoilee jatkuvasti
                meidän puolestamme Jumalan edessä.
            </p>

            <p><hi type="bold">RAAMATTU</hi>: ”...niinkuin hän toisessakin paikassa sanoo: Sinä olet pappi
                iankaikkisesti Melkisedekin järjestyksen mukaan”. Hepr. 5:6
            </p>

            <p><hi type="bold">KTS. MYÖS</hi>: Room. 8:34; Ef. 5:2; Hepr. 2:17; 7:25; 9:28;1 Piet. 2:24.
            </p>

            <p><hi type="bold">KOMMENTTI</hi>: Aadamin tehtävä ”viljellä ja varjella maata” (1 Moos. 2:15) oli
                papillinen tehtävä. Aadam, kuten myöhemmin Israel, epäonnistui tässä tehtävässä. Kristus viimeisenä
                Aadamina ja todellisena Israelina täytti tämän tehtävän täydellisesti. Kun joudut ojentamaan lastasi,
                päätä tilanne aina evankeliumin julistukseen: Jeesus on ollut kuuliainen meidän puolestamme ja sen
                tähden me tarvitsemme Häntä.
            </p>

            <p><hi type="bold">30. KYSYMYS</hi>: Kuinka Kristus suorittaa kuninkaan viran ja tehtävän puolestamme?
            </p>

            <p><hi type="bold">VASTAUS</hi>: Kristus suorittaa kuninkaan viran laittamalla meidät alamaisiksi Hänelle,
                hallitsemalla, puolustamalla ja estämällä sekä voittamalla kaikki vihollisensa.
            </p>

            <p><hi type="bold">RAAMATTU</hi>: ”Minä olen asettanut kuninkaani Siioniin, pyhälle vuorelleni”. Ps. 2:6
            </p>

            <p><hi type="bold">KTS. MYÖS</hi>: Ps. 110:1-2; Matt. 2:6; Luuk. 1:32-33; 1 Kor. 15:25.16.
            </p>

            <p><hi type="bold">KOMMENTTI</hi>: Aadamin tehtävä oli hallita kuninkaana Jumalan
                luomakuntaa Jumalan valtuuttamana suurlähettiläänä. Hän epäonnistui tässä tehtävässä kapinointinsa
                tähden. Toinen ja viimeinen Aadam, Jeesus Kristus, täytti myös tämän tehtävän kapinoitsijoiden puolesta.
            </p>

            <p><hi type="bold">31. KYSYMYS</hi>: Mitä tarkoitamme Kristuksen nöyryytyksellä?
            </p>

            <p><hi type="bold">VASTAUS</hi>: Kristuksen nöyryytyksellä tarkoitamme, että Hän syntyi alhaisiin oloihin ja
                Hänet tehtiin lain alaiseksi. Hän koki tämän elämän kaikki vaikeudet ja kärsimykset. Sen lisäksi Hän
                otti vastaan Jumalan vihan ja Hänet kirottiin ristinkuolemalla. Hänet haudattiin ja Hän maistoi kuolemaa
                hetkellisesti.
            </p>

            <p><hi type="bold">RAAMATTU</hi>: ”Hän nöyryytti itsensä ja oli kuuliainen kuolemaan asti, hamaan ristin
                kuolemaan asti.” Fil. 2:8
            </p>

            <p><hi type="bold">KTS. MYÖS</hi>: Jes. 53:3; Matt. 12:40; 27:46; Mark. 15:45-6; Luuk. 2:7; 22:44; Gal. 4:4.
            </p>

            <p><hi type="bold">KOMMENTTI</hi>: Kerro lapsillesi likaisimmasta työstä, jota voit kuvitella (esimerkiksi
                likaisen vessan pesu). Kuka haluaisi tehdä tällaisen työn? Iankaikkinen Jumala tuli ihmiseksi
                Kristuksessa, ja teki kaikkein likaisimman työn Hänen omiensa puolesta.
            </p>

            <p>Kristus on ainut ihminen, joka on ollut kuuliainen Jumalan moraalilaille, kymmenelle käskylle (aktiivinen
                kuuliaisuus), ja näin Hän on täydellinen uhri kärsimään syntisten
                ihmisten rangaistuksen ja kirouksen Jumalan edessä (passiivinen kuuliaisuus). Painota lapsellesi, että
                ei ainoastaan Kristuksen kuolema, vaan myös Hänen täydellinen elämänsä ovat elintärkeitä.
            </p>

            <p><hi type="bold">32. KYSYMYS</hi>: Mitä tarkoitamme Kristuksen korotuksella?
            </p>

            <p><hi type="bold">VASTAUS</hi>: Kristuksen korotuksella tarkoitamme, että Hän nousi kuolleista kolmantena
                päivänä, meni ylös taivaaseen ja istuu Isän Jumalan oikealla puolella. Kristus tulee tuomitsemaan
                maailman viimeisenä päivänä.
            </p>

            <p><hi type="bold">RAAMATTU</hi>: ”Sillä minä annoin teille ennen kaikkea tiedoksi sen, minkä itse olin
                saanut: että Kristus on kuollut meidän syntiemme tähden, kirjoitusten mukaan, ja että Hänet haudattiin
                ja että Hän nousi kuolleista kolmantena päivänä, kirjoitusten mukaan.” 1 Kor. 15:3-4
            </p>

            <p><hi type="bold">KTS. MYÖS</hi>: Mark. 16:19; Ap. t. 1:11; 17:31.
            </p>

            <p><hi type="bold">KOMMENTTI</hi>: Haasta lastasi miettimään Kristuksen ylösnousemusta. On tärkeää antaa
                jokaisen ihmisen painiskella ylösnousemuksen historiallisuuden kanssa. Painota Kristuksen
                historiallista ja fyysistä ylösnousemusta.
            </p>
        </div><div class="footer">Kirja luettavissa kätevästi Android-laitteilla <a href="https://play.google.com/store/apps/details?id=net.bible.android.activity">AndBible -sovelluksella</a>. Lähdekoodit ja jakelulupatiedot <a href="https://github.com/AndBible/LBCF1689FIN">Githubissa</a>. © 2021 Agricola teologinen instituutti ja tekijät</div></html>