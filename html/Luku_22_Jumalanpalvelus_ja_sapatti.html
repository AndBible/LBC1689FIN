<html><head><title>Luku 22: Jumalanpalvelus ja sapatti</title><link type="text/css" rel="stylesheet" href="style.css"><meta charset="UTF-8"></head><body><div class="nav"><span class="prev"><a href="Luku_21_Kristillinen_vapaus_ja_omantunnonvapaus.html">&lt;</a></span><span class="index"><a href="index.html">Sisällys</a></span><span class="next"><a href="Luku_23_Jumalan_lain_sallimat_valat_ja_uskonnolliset_lupaukset.html">&gt;</a></span></div></body><div type="chapter" osisID="Luku 22 Jumalanpalvelus ja sapatti" class="chapter">
             <div class="title">Luku 22: Jumalanpalvelus ja sapatti</div>
            <p>1. Luonnon valo osoittaa, että on olemassa Jumala, jolla on kaiken kattava herruus ja valta. Jumala
                on oikeudenmukainen, hyvä ja tekee hyvää kaikille. Siksi häntä on pelättävä, rakastettava ja
                ylistettävä, häntä on huudettava avuksi, häneen on luotettava ja häntä on palveltava koko sydämellä
                ja sielulla ja kaikin voimin.<span class="note"><a href="https://www.stepbible.org/?q=version=FinPR|reference=Jer.10.7" target="_blank">Jer. 10:7</a>;
                    <a href="https://www.stepbible.org/?q=version=FinPR|reference=Mark.12.33" target="_blank">Mark. 12:33</a>
                </span>
                Jumala itse on
                asettanut hyväksyttävän tavan tosi Jumalan palvelemiseksi.<span class="note">
                    <a href="https://www.stepbible.org/?q=version=FinPR|reference=Deut.12.32" target="_blank">5. Moos. 12:32</a>
                </span>
                Näin hän on
                ilmoitetulla tahdollaan asettanut palvelemiselleen rajat. Jumalaa ei tule palvella ihmisen oman
                mielikuvituksen ja keksintöjen mukaan tai Saatanan ehdotusten mukaan millään näkyvällä kuvalla tai
                muulla kuin Pyhän Raamatun esittämällä tavalla.<span class="note">
                    <a href="https://www.stepbible.org/?q=version=FinPR|reference=Exod.20.4-Exod.20.6" target="_blank">2. Moos. 20:4–6</a>
                </span>
            </p>
            <p>2. Hurskas jumalanpalvelus tulee toimittaa Jumalalle, Isälle, Pojalle ja Pyhälle Hengelle ja yksin
                hänelle.<span class="note"><a href="https://www.stepbible.org/?q=version=FinPR|reference=Matt.4.9 Matt.4.10" target="_blank">Matt. 4:9,
                    10</a>;  <a href="https://www.stepbible.org/?q=version=FinPR|reference=John.5.23" target="_blank">Joh. 5:23</a>;
                    <a href="https://www.stepbible.org/?q=version=FinPR|reference=Matt.28.19" target="_blank">Matt. 28:19</a>
                </span>
                Sitä ei tule toimittaa enkeleille, ei pyhimyksille tai mille tahansa muille luoduille.<span class="note"><a href="https://www.stepbible.org/?q=version=FinPR|reference=Rom.1.25" target="_blank">Room.
                    1:25</a>;  <a href="https://www.stepbible.org/?q=version=FinPR|reference=Col.2.18" target="_blank">Kol. 2:18</a>;
                    <a href="https://www.stepbible.org/?q=version=FinPR|reference=Rev.19.10" target="_blank">Ilm. 19:10</a>
                </span>
                Syntiinlankeemuksen jälkeen
                jumalanpalvelusta ei tule toimittaa ilman välittäjää.<span class="note">
                    <a href="https://www.stepbible.org/?q=version=FinPR|reference=John.14.6" target="_blank">Joh. 14:6</a>
                </span>
                Kristus yksin on
                tällainen välittäjä.<span class="note">
                    <a href="https://www.stepbible.org/?q=version=FinPR|reference=1Tim.2.5" target="_blank">1. Tim. 2:5</a>
                </span>
            </p>
            <p>3. Kiitosrukous muodostaa luonnollisen osan jumalanpalvelusta ja Jumala odottaa sitä kaikilta
                ihmisiltä.<span class="note"><a href="https://www.stepbible.org/?q=version=FinPR|reference=Ps.95.1-Ps.95.7" target="_blank">Ps. 95:1–7</a>;
                    <a href="https://www.stepbible.org/?q=version=FinPR|reference=Ps.65.2" target="_blank">65:2</a>
                </span>
                Jotta kiitosrukous olisi Jumalalle
                otollinen, sen tulee tapahtua Pojan nimessä,<span class="note">
                    <a href="https://www.stepbible.org/?q=version=FinPR|reference=John.14.13 John.14.14" target="_blank">Joh. 14:13, 14</a>
                </span>
                Hengen
                avustuksella,<span class="note">
                    <a href="https://www.stepbible.org/?q=version=FinPR|reference=Rom.8.26" target="_blank">Room. 8:26</a>
                </span>
                hänen tahtonsa mukaisesti,<span class="note">
                    <a href="https://www.stepbible.org/?q=version=FinPR|reference=1John.5.14" target="_blank">1. Joh. 5:14</a>
                </span>
                ymmärryksellä, kunnioituksella, nöyryydellä, innokkaasti, uskolla, rakkaudella ja kestävyydellä.
                Rukoillessa muiden kanssa on käytettävä ihmisten ymmärtämää kieltä.<span class="note">
                    <a href="https://www.stepbible.org/?q=version=FinPR|reference=1Cor.14.16 1Cor.14.17" target="_blank">1. Kor. 14:16,
                        17
                    </a>
                </span>
            </p>
            <p>4. Rukouksen tulee kohdistua lain sallimiin asioihin ja kaikkiin nykyisiin taikka tuleviin
                ihmisiin,<span class="note"><a href="https://www.stepbible.org/?q=version=FinPR|reference=1Tim.2.1 1Tim.2.2" target="_blank">1. Tim. 2:1, 2</a>;
                    <a href="https://www.stepbible.org/?q=version=FinPR|reference=2Sam.7.29" target="_blank">2. Sam. 7:29</a>
                </span>
                mutta ei kuolleisiin<span class="note">
                    <a href="https://www.stepbible.org/?q=version=FinPR|reference=2Sam.12.21-2Sam.12.23" target="_blank">2.
                        Sam. 12:21–23
                    </a>
                </span>
                eikä myöskään niihin, joiden tiedetään tehneen
                kuolemansyntiä.<span class="note">
                    <a href="https://www.stepbible.org/?q=version=FinPR|reference=1John.5.16" target="_blank">1. Joh. 5:16</a>
                </span>
            </p>
            <p>5. Aidon jumalanpalveluksen osia ovat: Raamatun lukeminen,<span class="note">
                    <a href="https://www.stepbible.org/?q=version=FinPR|reference=1Tim.4.13" target="_blank">1. Tim. 4:13</a>
                </span>
                saarnaaminen ja
                Jumalan sanan kuuleminen,<span class="note"><a href="https://www.stepbible.org/?q=version=FinPR|reference=2Tim.4.2" target="_blank">2. Tim 4:2</a>;
                    <a href="https://www.stepbible.org/?q=version=FinPR|reference=Luke.8.18" target="_blank">Luuk. 8:18</a>
                </span>
                toinen toistensa
                opettaminen ja varoittaminen psalmein, virsin ja hengellisin lauluin laulaen täysin sydämin
                Herralle,<span class="note"><a href="https://www.stepbible.org/?q=version=FinPR|reference=Col.3.16" target="_blank">Kol. 3:16</a>;
                    <a href="https://www.stepbible.org/?q=version=FinPR|reference=Eph.5.19" target="_blank">Ef. 5:19</a>
                </span>
                kuin myös kasteen<span class="note">
                    <a href="https://www.stepbible.org/?q=version=FinPR|reference=Matt.28.19 Matt.28.20" target="_blank">Matt. 28:19,
                        20
                    </a>
                </span>
                ja Herran ehtoollisen toimittaminen.<span class="note">
                    <a href="https://www.stepbible.org/?q=version=FinPR|reference=1Cor.11.26" target="_blank">1. Kor. 11:26</a>
                </span>
                Ne
                tulee suorittaa kuuliaisuudesta hänelle, ymmärryksellä, uskolla, kunnioituksella ja jumalisella
                pelolla. Näiden lisäksi voidaan pyhällä ja hurskaalla tavalla erityisissä tilanteissa
                tarkoituksellisesti nöyrtyä<span class="note"><a href="https://www.stepbible.org/?q=version=FinPR|reference=Exod.15.1-Exod.15.19" target="_blank">2. Moos. 15:1–19</a>;
                    <a href="https://www.stepbible.org/?q=version=FinPR|reference=Ps.107" target="_blank">Ps. 107</a>
                </span>
                paastoten<span class="note"><a href="https://www.stepbible.org/?q=version=FinPR|reference=Esth.4.16" target="_blank">Est. 4:16</a>;
                    <a href="https://www.stepbible.org/?q=version=FinPR|reference=Joel.2.12" target="_blank">Joel 2:12</a>
                </span>
                ja kiitoksen kanssa.
            </p>
            <p>6. Evankeliumin aikakaudella rukous ja muut jumalanpalveluksen osat eivät ole sidottu tiettyyn
                paikkaan. Mikään rukouksen paikka tai suunta ei ole toista parempi. Jumalaa on palveltava kaikkialla
                hengessä ja totuudessa:
                <span class="note"><a href="https://www.stepbible.org/?q=version=FinPR|reference=John.4.21" target="_blank">Joh. 4:21</a>;  <a href="https://www.stepbible.org/?q=version=FinPR|reference=Mal.1.11" target="_blank">Mal. 1:11</a>;
                    <a href="https://www.stepbible.org/?q=version=FinPR|reference=1Tim.2.8" target="_blank">1. Tim. 2:8</a>
                </span>
                päivittäin<span class="note"><a href="https://www.stepbible.org/?q=version=FinPR|reference=Matt.6.11" target="_blank">Matt. 6:11</a>;
                    <a href="https://www.stepbible.org/?q=version=FinPR|reference=Ps.55.17" target="_blank">Ps. 55:17</a>
                </span>
                perheissä,<span class="note">
                    <a href="https://www.stepbible.org/?q=version=FinPR|reference=Acts.10.2" target="_blank">Ap.t. 10:2</a>
                </span>
                kukin
                tykönään yksityisesti,<span class="note">
                    <a href="https://www.stepbible.org/?q=version=FinPR|reference=Matt.6.6" target="_blank">Matt. 6:6</a>
                </span>
                juhlallisesti julkisissa kokouksissa. Mitään näistä
                ihmisten ei tule laiminlyödä tai hylätä laiskuuttaan eikä tahallaan, kun Jumala kutsuu näin tekemään
                sanassaan tai kaitselmuksessaan.<span class="note"><a href="https://www.stepbible.org/?q=version=FinPR|reference=Heb.10.25" target="_blank">Hepr. 10:25</a>;
                    <a href="https://www.stepbible.org/?q=version=FinPR|reference=Acts.2.42" target="_blank">Ap.t. 2:42</a>
                </span>
            </p>
            <p>7. Jumalan säädöksen ja luonnon lain mukaan on varattava tietty aika Jumalan palvelemiselle. Hänen
                sanassaan on selvä moraalinen ja jatkuva käsky, joka sitoo kaikkia ihmisiä kaikkina aikoina. Jumala
                on osoittanut erityisesti yhden seitsemästä päivästä sapatiksi, joka tulee pitää hänelle pyhänä.<span class="note">
                    <a href="https://www.stepbible.org/?q=version=FinPR|reference=Exod.20.8" target="_blank">2.
                        Moos. 20:8
                    </a>
                </span>
                Maailman synnystä Kristuksen ylösnousemukseen asti se oli viikon viimeinen
                päivä. Kristuksen ylösnousemuksesta lähtien se muutettiin viikon ensimmäiseksi päiväksi, jota
                kutsutaan Herran päiväksi.<span class="note"><a href="https://www.stepbible.org/?q=version=FinPR|reference=1Cor.16.1 1Cor.16.2" target="_blank">1. Kor. 16:1,
                    2</a>;  <a href="https://www.stepbible.org/?q=version=FinPR|reference=Acts.20.7" target="_blank">Ap.t. 20:7</a>;
                    <a href="https://www.stepbible.org/?q=version=FinPR|reference=Rev.1.10" target="_blank">Ilm.
                        1:10
                    </a>
                </span>
                Niin sitä tulee viettää maailman loppuun asti kristillisenä sapattina, sillä viikon
                viimeisen päivän noudattaminen on lakkautettu.
            </p>
            <p>8. Sapatti on siten pidettävä pyhänä Herran edessä kun ihmiset, koeteltuaan sydäntään ja
                järjestettyään työasiansa ennakolta, pitävät koko päivän pyhää lepoa omista töistään, sanoistaan ja
                ajatuksistaan sekä maallisista työtehtävistään ja harrastuksistaan.<span class="note"><a href="https://www.stepbible.org/?q=version=FinPR|reference=Isa.58.13" target="_blank">Jes. 58:13</a>;  <a href="https://www.stepbible.org/?q=version=FinPR|reference=Neh.13.15-Neh.13.22" target="_blank">Neh.
                    13:15–22</a>
                </span>
                Sen lisäksi he osallistuvat sapatin koko keston ajan julkisiin ja
                yksityisiin jumalanpalveluksiin sekä välttämättömyyden ja laupeuden sanelemien velvollisuuksien
                täyttämiseen.<span class="note">
                    <a href="https://www.stepbible.org/?q=version=FinPR|reference=Matt.12.1-Matt.12.13" target="_blank">Matt. 12:1–13</a>
                </span>
            </p>
        </div></html>