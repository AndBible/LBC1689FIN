<html><head><title>LUOMINEN &amp; KAITSELMUS</title><link type="text/css" rel="stylesheet" href="style.css"><meta charset="UTF-8"></head><body><div class="nav"><span class="prev"><a href="Katekismus_JUMALA_ja_H_NEN_SANANSA.html">←</a></span><span class="index"><a href="index.html">Sisällys</a></span><span class="next"><a href="Katekismus_SYNTI_JA_SEN_SEURAUKSET.html">→</a></span></div></body><div type="chapter" osisID="Katekismus LUOMINEN ja KAITSELMUS" class="chapter">
            <div class="title">LUOMINEN &amp; KAITSELMUS</div>

            <p><span class="bold">12. KYSYMYS</span>: Kuinka Jumala toteuttaa Hänen suunnitelmansa?
            </p>

            <p><span class="bold">VASTAUS</span>: Jumala toteuttaa suunnitelmansa luomistyössään ja kaitselmuksessaan.
            </p>

            <p><span class="bold">RAAMATTU</span>: ”Sinä, meidän Herramme ja meidän Jumalamme, olet arvollinen saamaan
                ylistyksen ja kunnian ja voiman, sillä sinä olet luonut kaikki, ja sinun tahdostasi ne
                ovat olemassa ja ovat luodut”. Ilm. 4:11
            </p>

            <p><span class="bold">KTS. MYÖS</span>: 1. Moos. 1:1; Matt 5:45; 6:26; Ap. t. 14:17: Sananl. 16:9, 33; 19:21;
                20:24; 21:1, 31.
            </p>

            <p><span class="bold">13. KYSYMYS</span>: Mikä on luomistyö?
            </p>

            <p><span class="bold">VASTAUS</span>: Jumala teki kaikki asiat tyhjästä - Hänen sanansa voimalla - kuudessa
                päivässä. Koko luomistyö oli hyvä.
            </p>

            <p><span class="bold">RAAMATTU</span>: ”Alussa loi Jumala taivaan ja maan.” 1 Moos 1:1, 31
            </p>

            <p><span class="bold">KTS. MYÖS</span>: 2 Moos 20:11; Room. 4:17; Hepr. 11:3.
            </p>

            <p><span class="bold">KOMMENTTI</span>: Ennen luomistyötä Jumala oli pyhässä kolminaisuudessa yhteydessä itsensä
                kanssa. ”Sen tähden Hänen luomistyönsä on aina erilainen kuin meidän: me aloitamme aina Hänen
                luomistyöstänsä.” Auta lapsia ihmettelemään ja hämmästelemään luomakunnan
                monimuotoisuutta ja kauneutta. Vie lapsesi luontoon katselemaan vaahteranlehtiä, (vaikka videopelien
                pelaamisen sijasta). Pyydä lapsia tekemään mustikka. He huomaavat, etteivät kykene siihen. Auta heitä
                näkemään, että he pystyvät tekemään mustikkapiirakan Jumalan luomista mustikoista. Tai kuinka ihminen
                voi leipoa leivän Jumalan luomasta viljasta.
            </p>

            <p><span class="bold">14. KYSYMYS</span>: Kuinka Jumala teki ihmisen?
            </p>

            <p><span class="bold">VASTAUS</span>: Jumala teki ihmisen, miehen ja naisen, omaksi kuvakseen, tiedossa,
                vanhurskaudessa (oikeudenmukaisuudessa), pyhyydessä sekä pitämään huolta muusta luomakunnasta.
            </p>

            <p><span class="bold">RAAMATTU</span>: ”Ja Jumala loi ihmisen omaksi kuvaksensa, Jumalan kuvaksi Hän hänet loi;
                mieheksi ja naiseksi hän loi heidät. Ja Jumala siunasi heidät, ja Jumala sanoi heille: ’Olkaa
                hedelmälliset ja lisääntykää ja täyttäkää maa ja tehkää se itsellenne alamaiseksi; ja vallitkaa meren
                kalat ja taivaan linnut ja kaikki maan päällä liikkuvat eläimet’”. 1 Moos. 1:27-28
            </p>

            <p><span class="bold">KTS. MYÖS</span>: Ef. 4:24; Kol. 3:10.
            </p>

            <p><span class="bold">KOMMENTTI</span>: ”Tämä ei tarkoita, että ihminen tietäisi kaiken, mitä Jumala tietää tai
                että ihminen olisi vanhurskauden ja pyhyyden lähde. Ihmiset kykenevät kuitenkin omistamaan ja
                heijastamaan Jumalan tietoa, vanhurskautta ja pyhyyttä. Tämä tapahtuu luottamisen ja rakkauden suhteessa
                Jumalaan sekä toisiin ihmisiin tavalla, joka on ainutlaatuinen muihin luotuihin verrattuna”. Kerro
                esimerkkejä lapselle siitä erosta, joka ihmisen ja eläimen välillä on. Jumalan kuvaksi luominen
                tarkoittaa myös funktionaalista tehtävää, joka on kolmisäikeinen. Ensinnäkin, ihmiset ovat luodut
                suhteessa Jumalaan edustamaan Häntä ja elämään kuuliaisina Hänelle. Toiseksi, ihmiset ovat luotuja
                suhteessa toisiin ihmisiin rikastuttamaan ja rakastamaan lähimmäistä. Kolmanneksi, ihminen luotuna on
                velvollinen pitämään luomakunnasta huolta ja varjelemaan sitä. Koska tämä on Jumalan luomistarkoitus
                ihmisille, kerro ja kuvaile lapselle, että tämä on hyvä elämä. Mies ja nainen ovat tasa-arvoisia Jumalan
                kuvia, joilla on kuitenkin sekä luomisen että vapautuksen perusteella
                toisistaan erilaiset ja toisiaan täydentävät roolit.
            </p>

            <p><span class="bold">15. KYSYMYS</span>: Mitkä ovat Jumalan kaitselmuksen työt?
            </p>

            <p><span class="bold">VASTAUS</span>: Jumalan kaitselmuksen työt ovat pyhiä, viisaita ja voimakkaita, joiden
                kautta Hän pitää yllä ja säätää kaikkien luotujensa toimet.
            </p>

            <p><span class="bold">RAAMATTU</span>: ” ...ja joka, ollen Hänen kirkkautensa säteily ja Hänen olemuksensa kuva
                ja kantaen kaikki voimansa sanalla, on, toimitettuaan puhdistuksen synneistä, istunut majesteetin
                oikealle puolelle korkeuksissa.” Hepr. 1:3.
            </p>

            <p><span class="bold">KTS. MYÖS</span>: Neh. 9:6; Ps. 103:19; Matt. 10:29-30; Kol. 1:17
            </p>

            <p><span class="bold">KOMMENTTI</span>: Puhu lapsesi kanssa ”onnesta”. Onko sellaista olemassa maailmassa, jota
                Jumala ei kaitsisi? Painota sitä, että kaikki asiat, nekin jotka aluksi vaikuttavat huonoilta, vääriltä
                ja epäoikeudenmukaisilta, perimmiltään ovat Jumalan kaitselmuksen alla ja päätyvät Hänen salaisen
                tarkoituksensa kautta Jumalan kunniaksi ja Hänen lastensa hyödyksi. 5 Moos. 29:29; Sananl. 16:33
            </p>

            <p><span class="bold">16. KYSYMYS</span>: Minkä erityisen kaitselmuksen teon Jumala teki ihmistä kohtaan
                luodessaan hänet?
            </p>

            <p><span class="bold">VASTAUS</span>: Kun Jumala loi ihmisen, hän teki hänen kanssaan työn liiton, joka oli
                riippuvainen ihmisen täydellisestä kuuliaisuudesta. Jumala käski häntä olla syömättä hyvän ja pahan
                tiedon puusta. Ihminen tulisi kuolemaan, jos hän ei olisi kuuliainen tälle Jumalan käskylle.
            </p>

            <p><span class="bold">RAAMATTU</span>: ”Ja Herra Jumala otti ihmisen ja pani hänet Eedenin paratiisiin
                viljelemään ja varjelemaan sitä. Ja Herra Jumala käski ihmistä sanoen: Syö vapaasti kaikista muista
                paratiisin puista, mutta hyvän- ja pahantiedon puusta älä syö, sillä sinä päivänä, jona sinä siitä syöt,
                pitää sinun kuolemalla kuoleman”. 1 Moos. 2:15-17
            </p>

            <p><span class="bold">KTS. MYÖS</span>: Room. 5:12; Gal. 3:12.
            </p>

            <p><span class="bold">KOMMENTTI</span>: ”Hyvän ja pahan tieto on kyky tehdä päätöksiä suvereenisti ja
                itsenäisesti ilman alistuneisuutta ulkopuolelle.”
            </p>
        </div><div class="footer">
© 2021 Agricola teologinen instituutti ja tekijät<br>
Kirja saatavilla paperiversiona kirjakaupoista, esim. <a href="https://www.adlibris.com/fi/kirja/1689-lontoon-baptistien-uskontunnustus-ja-baptistikatekismus-vuodelta-1693-9789526976709">Ad Libris</a>. <br>
Voit lukea kirjaa kätevästi myös Android-laitteellasi <a href="https://play.google.com/store/apps/details?id=net.bible.android.activity">AndBible -sovelluksella</a>. <br>
Lähdekoodit ja jakelulupatiedot <a href="https://github.com/AndBible/LBCF1689FIN">Githubissa</a>.</div></html>