<html><head><title>Luku 16: Hyvät teot</title><link type="text/css" rel="stylesheet" href="style.css"><meta charset="UTF-8"></head><body><div class="nav"><span class="prev"><a href="Luku_15_Katumus_el_m_n_ja_pelastuksen_saamiseksi.html">&lt;</a></span><span class="index"><a href="index.html">Sisällys</a></span><span class="next"><a href="Luku_17_Pyhien_kest_vyys.html">&gt;</a></span></div></body><div type="chapter" osisID="Luku 16 Hyvät teot" class="chapter">
             <div class="title">Luku 16: Hyvät teot</div>
            <p>1. Hyviä tekoja ovat vain ne, jotka Jumala on käskenyt tekemään pyhässä sanassaan.<span class="note"><a href="https://www.stepbible.org/?q=version=FinPR|reference=Mic.6.8" target="_blank">Miika
                    6:8</a>;
                    <a href="https://www.stepbible.org/?q=version=FinPR|reference=Heb.13.21" target="_blank">Hepr. 13:21</a>
                </span>
                Ihmisten sokeassa innossaan tai kuviteltujen hyvien
                aikomusten perusteella suunnittelemat teot sitä vastoin eivät ole hyviä ilman Jumalan sanan
                vakuutta.<span class="note"><a href="https://www.stepbible.org/?q=version=FinPR|reference=Matt.15.9" target="_blank">Matt. 15:9</a>;
                    <a href="https://www.stepbible.org/?q=version=FinPR|reference=Isa.29.13" target="_blank">Jes. 29:13</a>
                </span>
            </p>
            <p>2. Ne hyvät teot, jotka tehdään kuuliaisuudesta Jumalan käskyille, ovat todellisen ja elävän uskon
                hedelmiä ja todistuksia.<span class="note">
                    <a href="https://www.stepbible.org/?q=version=FinPR|reference=Jas.2.18 Jas.2.22" target="_blank">Jaak. 2:18, 22</a>
                </span>
                Niiden kautta uskovat ilmaisevat
                kiitollisuutensa,<span class="note">
                    <a href="https://www.stepbible.org/?q=version=FinPR|reference=Ps.116.12 Ps.116.13" target="_blank">Ps. 116:12, 13</a>
                </span>
                vahvistuvat uskon varmuudessa,<span class="note"><a href="https://www.stepbible.org/?q=version=FinPR|reference=1John.2.3 1John.2.5" target="_blank">1. Joh.
                    2:3, 5</a>;
                    <a href="https://www.stepbible.org/?q=version=FinPR|reference=2Pet.1.5-2Pet.1.11" target="_blank">2. Piet. 1:5–11</a>
                </span>
                opastavat veljiään, kaunistavat
                evankeliumin virkaa,<span class="note">
                    <a href="https://www.stepbible.org/?q=version=FinPR|reference=Matt.5.16" target="_blank">Matt. 5:16</a>
                </span>
                sulkevat vastustajien suut ja kirkastavat Jumalan
                kunniaa.<span class="note"><a href="https://www.stepbible.org/?q=version=FinPR|reference=1Tim.6.1" target="_blank">1. Tim. 6:1</a>;  <a href="https://www.stepbible.org/?q=version=FinPR|reference=1Pet.2.15" target="_blank">1. Piet. 2:15</a>;
                    <a href="https://www.stepbible.org/?q=version=FinPR|reference=Phil.1.11" target="_blank">Fil. 1:11</a>
                </span>
                Tällaiset teot
                ovat Jumalan työtä, Jeesuksessa Kristuksessa näitä tarkoituksia varten luotuja.<span class="note">
                    <a href="https://www.stepbible.org/?q=version=FinPR|reference=Eph.2.10" target="_blank">Ef.
                        2:10
                    </a>
                </span>
                Uskovien hyvien töiden hedelmänä on pyhyys ja niistä seuraa lopulta iankaikkinen
                elämä.<span class="note">
                    <a href="https://www.stepbible.org/?q=version=FinPR|reference=Rom.6.22" target="_blank">Room. 6:22</a>
                </span>
            </p>
            <p>3. Uskovien kyky tehdä hyviä tekoja tekoja ei tule heistä itsestään vaan ainoastaan Kristuksen
                Hengestä.<span class="note">
                    <a href="https://www.stepbible.org/?q=version=FinPR|reference=John.15.4 John.15.5" target="_blank">Joh. 15:4, 5</a>
                </span>
                Jotta uskovat voisivat tehdä hyviä tekoja, on
                välttämätöntä, että he jo saamansa armon lisäksi tarvitsevat Pyhän Hengen todellisen vaikutuksen.
                Henki tekee työtä heissä niin, että he tahtovat ja tekevät niin kuin on Jumalan hyvä tarkoitus.<span class="note">
                    <a href="https://www.stepbible.org/?q=version=FinPR|reference=2Cor.3.5" target="_blank">2.
                        Kor. 3:5
                    </a>
                </span>
                Uskovista ei kuitenkaan pidä tulla saamattomia, ikään kuin he eivät olisi
                sitoutuneita suorittamaan velvollisuuttaan ilman Hengen erityistä vaikutusta. Uskovien on oltava
                ahkeria saattaakseen liikkeelle sen Jumalan armon, joka heissä on.<span class="note"><a href="https://www.stepbible.org/?q=version=FinPR|reference=Phil.2.13" target="_blank">Fil. 2:13</a>;  <a href="https://www.stepbible.org/?q=version=FinPR|reference=Phil.2.12" target="_blank">Fil.
                    2:12</a>;  <a href="https://www.stepbible.org/?q=version=FinPR|reference=Heb.6.11 Heb.6.12" target="_blank">Hepr. 6:11, 12</a>;
                    <a href="https://www.stepbible.org/?q=version=FinPR|reference=Isa.64.7" target="_blank">Jes. 64:7</a>
                </span>
            </p>
            <p>4. Ne jotka kuuliaisina saavuttavat korkeimmat päämäärät tässä elämässä eivät millään lailla kykene
                tekemään ylimääräisiä tekoja tai enemmän kuin mitä Jumala vaatii. Hekin jäävät kauas monista niistä
                velvollisuuksista, joita heidän tulisi täyttää.<span class="note"><a href="https://www.stepbible.org/?q=version=FinPR|reference=Job.9.2 Job.9.3" target="_blank">Job. 9:2,
                    3</a>;  <a href="https://www.stepbible.org/?q=version=FinPR|reference=Gal.5.17" target="_blank">Gal.
                    5:17</a>;
                    <a href="https://www.stepbible.org/?q=version=FinPR|reference=Luke.17.10" target="_blank">Luuk. 17:10</a>
                </span>
            </p>
            <p>5. Emme voi parhailla töillämmekään ansaita anteeksiantoa synnistä tai iankaikkista elämää Jumalalta.
                Tekojemme ja tulevan kunnian välillä on suuri ero, ja ääretön etäisyys vallitsee meidän ja Jumalan
                välillä. Me emme voi hankkia ansioita emmekä hyvittää Jumalaa aikaisempien syntiemme
                veloista.<span class="note"><a href="https://www.stepbible.org/?q=version=FinPR|reference=Rom.3.20" target="_blank">Room. 3:20</a>;  <a href="https://www.stepbible.org/?q=version=FinPR|reference=Eph.2.8 Eph.2.9" target="_blank">Ef. 2:8, 9</a>;
                    <a href="https://www.stepbible.org/?q=version=FinPR|reference=Rom.4.6" target="_blank">Room. 4:6</a>
                </span>
                Kun olemme
                tehneet kaiken, mitä meidän tulee tehdä, olemme tehneet vain velvollisuutemme ja olemme ansiottomia
                palvelijoita. Mikäli nämä teot ovat hyviä, ne lähtevät hänen Hengestään.<span class="note">
                    <a href="https://www.stepbible.org/?q=version=FinPR|reference=Gal.5.22 Gal.5.23" target="_blank">Gal. 5:22,
                        23
                    </a>
                </span>
                Silloin kun ne ovat lähteneet meistä, ne ovat turmeltuneita ja niihin on
                sekoittunut niin paljon heikkoutta ja epätäydellisyyttä, että ne eivät kestä Jumalan ankaraa
                rangaistusta.<span class="note"><a href="https://www.stepbible.org/?q=version=FinPR|reference=Isa.64.6" target="_blank">Jes. 64:6</a>;
                    <a href="https://www.stepbible.org/?q=version=FinPR|reference=Ps.143.2" target="_blank">Ps. 143:2</a>
                </span>
            </p>
            <p>6. Siitä huolimatta uskovat ihmiset ovat Kristuksen kautta hyväksyttyjä ja heidän hyvät tekonsa ovat
                myös hyväksyttyjä Kristuksessa.<span class="note"><a href="https://www.stepbible.org/?q=version=FinPR|reference=Eph.1.6" target="_blank">Ef. 1:6</a>;
                    <a href="https://www.stepbible.org/?q=version=FinPR|reference=1Pet.2.5" target="_blank">1. Piet. 2:5</a>
                </span>
                Nämä teot eivät ole
                tässä elämässä täysin virheettömiä ja nuhteettomia Jumalan silmissä, mutta hän katsoo niihin
                Pojassaan. Tällöin hän hyväksyy ne mielellään, ja palkitsee sen, mikä on vilpitöntä, vaikka siihen
                liittyy monia heikkouksia ja epätäydellisyyksiä.<span class="note"><a href="https://www.stepbible.org/?q=version=FinPR|reference=Matt.25.21 Matt.25.23" target="_blank">Matt. 25:21, 23</a>;
                    <a href="https://www.stepbible.org/?q=version=FinPR|reference=Heb.6.10" target="_blank">Hepr.
                        6:10
                    </a>
                </span>
            </p>
            <p>7. Uudestisyntymättömien ihmisten teot ovat syntiä, vaikka ne saattaisivat sisällöltään olla Jumalan
                käskyjen mukaisia ja hyödyksi sekä heille itselleen että muille.<span class="note"><a href="https://www.stepbible.org/?q=version=FinPR|reference=2Kgs.10.30" target="_blank">2. Kun. 10:30</a>;
                    <a href="https://www.stepbible.org/?q=version=FinPR|reference=1Kgs.21.27 1Kgs.21.29" target="_blank">1.
                        Kun. 21:27, 29
                    </a>
                </span>
                Niitä ei näet ole tehty uskon puhdistamin sydämin,<span class="note"><a href="https://www.stepbible.org/?q=version=FinPR|reference=Gen.4.5" target="_blank">1. Moos.
                    4:5</a>;
                    <a href="https://www.stepbible.org/?q=version=FinPR|reference=Heb.11.4 Heb.11.6" target="_blank">Hepr. 11:4, 6</a>
                </span>
                ei oikealla tavalla Jumalan sanan mukaan<span class="note">
                    <a href="https://www.stepbible.org/?q=version=FinPR|reference=1Cor.13.1" target="_blank">1. Kor.
                        13:1
                    </a>
                </span>
                eikä oikeassa tarkoituksessa Jumalan kunniaksi.<span class="note">
                    <a href="https://www.stepbible.org/?q=version=FinPR|reference=Matt.6.2 Matt.6.5" target="_blank">Matt. 6:2, 5</a>
                </span>
                Jumala ei voi katsoa niitä hyviksi eivätkä ne johda ihmistä saamaan armoa Jumalalta.<span class="note"><a href="https://www.stepbible.org/?q=version=FinPR|reference=Amos.5.21 Amos.5.22" target="_blank">Aam. 5:21,
                    22</a>;  <a href="https://www.stepbible.org/?q=version=FinPR|reference=Rom.9.16" target="_blank">Room. 9:16</a>;
                    <a href="https://www.stepbible.org/?q=version=FinPR|reference=Titus.3.5" target="_blank">Tiit. 3:5</a>
                </span>
                Vieläkin syntisempää ja
                Jumalaa loukkaavampaa on tosin se, että uudestisyntymättömät laiminlyövät tällaistenkin hyödyllisten
                tekojen tekemisen.<span class="note"><a href="https://www.stepbible.org/?q=version=FinPR|reference=Job.21.14 Job.21.15" target="_blank">Job. 21:14, 15</a>;
                    <a href="https://www.stepbible.org/?q=version=FinPR|reference=Matt.25.41-Matt.25.43" target="_blank">Matt. 25:41–43</a>
                </span>
            </p>
        </div><div class="footer">
© 2021 Agricola teologinen instituutti ja tekijät<br>
Kirja saatavilla paperiversiona kirjakaupoista, esim. <a href="https://www.adlibris.com/fi/kirja/1689-lontoon-baptistien-uskontunnustus-ja-baptistikatekismus-vuodelta-1693-9789526976709">Ad Libris</a>. <br>
Voit lukea kirjaa kätevästi myös Android-laitteellasi <a href="https://play.google.com/store/apps/details?id=net.bible.android.activity">AndBible -sovelluksella</a>. <br>
Lähdekoodit ja jakelulupatiedot <a href="https://github.com/AndBible/LBCF1689FIN">Githubissa</a>.</div></html>